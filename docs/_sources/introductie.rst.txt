Introductie
===========

Dojo’s worden vaak georganiseerd in vestigingen van de bibliotheken in Nijmegen. 
De Ninja’s maken daarbij vaak gebruik van de openbare WIFI hotspots die aangeboden worden door de bibliotheek. 
Regelmatig is daarvan de ontvangst niet optimaal of is de snelheid beperkt. 
Omdat het een publiek netwerk is, is er potentieel ook nog het gevaar van afluisteren van of zelfs inbreken 
op de computers van de Ninja’s.

Het gebruik van een eigen WIFI router lost een aantal punten op. 
Met gebruik van een WPA(2) sleutel sluit je het netwerk en daarmee de computers van de 
Ninja’s af voor toegang van buiten het netwerk. Het internetverkeer is natuurlijk nog altijd af te luisteren, 
maar is nu een combinatie van meerdere Ninja’s. De ontvangst is optimaal, omdat de router in dezelfde ruimte 
staat als waar de Ninja’s zijn.

Het punt internetsnelheid wordt gedeeltelijk opgelost door het gebruik van een eigen router. 
Door een router te gebruiken met wat diskruimte en de mogelijkheid om een webserver te draaien, is 
het mogelijk om algemeen gebruikte materialen zoals instructies en installatieprogramma’s lokaal snel te 
laten downloaden in plaats van vanaf het internet. 
Toegang tot het echte internet zal hiermee niet versneld worden.

De Mobiele CoderDojo Server is een initiatief om deze eigen router te combineren met een webserver en bovengenoemde
verbeterpunten te implementeren. Dit document beschrijft de mogelijke gebruiksscenarios, instructies voor installatie
en gebruik.
